RAAD VOOR VERGUNNINGSBETWISTINGEN 

ARREST 

nr. A/2011/0042 van 6 april 2011 
in de zaak 2010/0458/A/3/0509 

de heer V  LE, wonende te  8430 Middelkerke, .........  
 
verzoekende partij 

 

tegen: 
 
de deputatie van de provincieraad van WEST-VLAANDEREN 
 
verwerende partij 

 

 

 
 
In zake:  

 

 
 

I. 

VOORWERP VAN DE VORDERING 

 
De  vordering,  ingesteld  bij  aangetekende  brief  van  20  mei  2010  en  geregulariseerd  bij 
aangetekende  brief  van  16  oktober  2010,  strekt  tot  de  vernietiging  van  het  besluit  van  de 
deputatie van de provincieraad van West-Vlaanderen van 1 april 2010. 
 
Met dit besluit heeft de deputatie het administratief beroep van mevrouw ......... , echtgenote van 
de  verzoekende  partij  en  hierna  verder  aangeduid  als  de  vergunningaanvrager,  tegen  de 
weigeringsbeslissing  van  het  college  van  burgemeester  en  schepenen  van  de  gemeente 
Middelkerke van 5 januari 2010 ontvankelijk doch ongegrond verklaard. 
 
De  deputatie  heeft  aan  de  vergunningaanvrager  de  stedenbouwkundige  vergunning  geweigerd 
voor het bouwen van een tuinhuis.  
 
Het betreft  een  perceel  gelegen  te  8430  Middelkerke,  .........  en met  als kadastrale  omschrijving 
.......... 
 
 

II. 

VERLOOP VAN DE RECHTSPLEGING 

 
De verwerende partij heeft  geen antwoordnota ingediend en een afschrift van het administratief 
dossier neergelegd. De verzoekende partij heeft een toelichtende nota ingediend.  
 
De  partijen  zijn  opgeroepen  voor  de  openbare  terechtzitting  van  30  maart  2011,  alwaar  de 
vordering tot vernietiging werd behandeld. 
 
Kamervoorzitter Filip VAN ACKER heeft verslag uitgebracht.  
 
De verzoekende partij en de verwerende partij, hoewel behoorlijk opgeroepen, zijn niet ter zitting 
verschenen.  Gelet  op artikel 4.8.24 VCRO  verhindert  de  afwezigheid  van  partijen  de  geldigheid 
van de zitting, en dus van de behandeling van de zaak, echter niet. 

RvVb - 1 

 

 
Er is toepassing gemaakt van de bepalingen van titel IV, hoofdstuk VIII van de Vlaamse Codex 
Ruimtelijke  Ordening  (VCRO)  betreffende  de  Raad  voor  Vergunningsbetwistingen  en  van  de 
bepalingen van het reglement van orde van de Raad, bekrachtigd door de Vlaamse Regering op 
20 november 2009. 
 
 

III. 

FEITEN 

 
Op 8 juli 2009  (datum van het ontvangstbewijs) dient de vergunningaanvrager bij het college van 
burgemeester  en  schepenen  van  Middelkerke  een  aanvraag  in  voor  een  stedenbouwkundige 
vergunning voor “het bouwen van een tuinhuis van 30 m²”.  
 
Het  perceel  is,  zo  blijkt  uit  de  bestemmingsvoorschriften  van  het  bij  koninklijk  besluit  van  26 
januari  1977  vastgestelde  gewestplan  ‘Oostende-Middenkust’,  gelegen  in  woongebied  met 
landelijk karakter.  
 
Het  perceel  is  niet  gelegen  binnen  een  gebied  waarvoor  een  goedgekeurd  bijzonder  plan  van 
aanleg  of  ruimtelijk  uitvoeringsplan  geldt,  noch  binnen  de  omschrijving  van  een  behoorlijk 
vergunde, niet vervallen verkaveling. 
 
Het perceel is eveneens gelegen binnen de grenzen van de gemeentelijke verordening inzake de 
voorbouwlijn zoals die werd aangenomen door de gemeenteraad van Middelkerke op 10 oktober 
2002.  
 
De  technische  dienst  van  de  gemeente  Middelkerke  brengt  op  21  augustus  2009  een  gunstig 
advies uit dat in hoofdzaak luidt als volgt: 
 

“… 
Gunstig  advies:  geen  storende  elementen,  het  tuinhuis  wordt  opgericht  binnen  het 
woongebied,  zijnde  50  meter  ten  opzichte  van  de  rooilijn  in  ..........  Het  tuinhuis  sluit 
perfect  aan  bij  de  bestaande  bijgebouwen  van  het  aanpalend  perceel  zonder  dat  er 
bijkomende hinder wordt gecreëerd. 
…” 

 
Het  Departement  Landbouw  en  Visserij  brengt  op  31  juli  2009  een  ongunstig  advies  uit  dat  in 
hoofdzaak luidt als volgt: 

“… 
De aanvraag betreft het bouwen van een tuinhuis van 30m². Het perceel is gesitueerd op 
de grens van het woongebied met landelijk karakter en het aansluitende agrarisch gebied. 
 
Indien  de  aanvraag  gelegen  is  in  woongebied  met  landelijk  karakter,  is  de  afdeling 
Duurzame  Landbouwontwikkeling  niet  bevoegd  om  advies  uit  te  brengen,  en  wordt  er 
verwezen naar de bevoegde instanties. 
 
Als  het  tuinterras  gesitueerd  is  in  het  agrarisch  gebied,  wordt  een  ongunstig  advies 
gegeven; het gevraagde heeft immers geen betrekking op professionele (para) agrarische 
activiteiten. Bovendien wordt het tuinhuis blijkbaar niet in de reguliere tuinzone geplaatst. 
…” 

 
Op  7  september  2009  neemt  het  college  van  burgemeester  en  schepenen  van  de  gemeente 
Middelkerke het volgende standpunt in: 

RvVb - 2 

 

 

 

“… 
Artikel 1 
Gunstig  advies  uit  te  brengen  nopens  de  aanvraag  van  .........  tot  het  bouwen  tuinhuis, 
gelegen ......... 
…” 

 
 
De  gewestelijke  stedenbouwkundige  ambtenaar  verleent  op  datum  van  15  december  2009  een 
ongunstig advies met de volgende motivering: 
 

“… 
De inplanting van de constructie staat te ver van een vergund woongebouw. Mede door 
het  feit  dat  zij  voor  het  grootste  deel  wordt  opgetrokken  in  agrarisch  gebied  en  deze 
inplanting  een  oneigenlijke  inname  betekent  binnen  het  plaatselijke  urbanistisch  areaal, 
waardoor  eer  schade  wordt  veroorzaakt  binnen  het  plaatselijke  woonweefsel  en  waarbij 
anderzijds de ruimtelijke draagkracht wordt overschreden. 
…” 

 
 
Het college van burgemeester en schepenen van de gemeente Middelkerke weigert op 5 januari 
2010  de  stedenbouwkundige  vergunning.  Het  college  van  burgemeester  en  schepenen  van  de 
gemeente  Middelkerke  sluit  zich  aan  bij  het  ongunstig  advies  van  de  gewestelijke 
stedenbouwkundige ambtenaar. 
 
Tegen deze beslissing tekent de vergunningaanvrager op 11 februari 2010 administratief beroep 
aan bij de verwerende partij. 
 
In zijn verslag van onbekende datum adviseert de provinciale stedenbouwkundige ambtenaar de 
verwerende  partij  om  het  beroep  niet  in  te  willigen  en  de  stedenbouwkundige  vergunning  te 
weigeren met de volgende motivering: 
 

“… 
3. INHOUDELIJKE BESPREKING 
 
3A BESCHRIJVING VAN DE AANVRAAG 
De  plaats  van  de  aanvraag  ligt  op  het  einde  van  een  woonlint,  palend  aan  camping 
......... en verder zuidelijk omgeven door een open agrarisch landschap. 
De  het  betreft  een  L-vormig  perceel  bestaande  uit  een  smalle  diepe  strook  recht  op  de 
straat van ongeveer 9m breed een 44m diep en daarachter een bredere strook van 46m 
breed  en 20m diep die achter twee aanpalende percelen doorloopt. Aan de straat staat 
een  halfopen  woning  die  bijna  de  volledige  breedte  van  het  perceel  inneemt,  met  een 
bouwdiepte  van  ca.  16.5m  volgens  de  beëdigd  expert-landmeter.  De  strook  achter  de 
woning  en het  deel achteraan  is  grasland  omheind  met  paal  en Bekaertdraad,  ca.  1.8m 
hoog.  Op  de  aanpalende  bredere  bouwpercelen  staan  ook  woningen  met  een 
vergelijkbare bouwdiepte met in de achtertuinstrook kleine bijgebouwen die deel uitmaken 
van de tuinuitrusting. 
 
Het ontwerp voorziet in het bouwen van een tuinhuis van 5m op 6m, kroonlijst 2,5m, met 
een zadeldak met lage helling (ca. 24°) en een nok op 3.75m. De tekeningen geven niet 
aan welke gevelmaterialen worden voorzien. De inplanting van dit tuinhuis wordt voorzien 
achter aanpalende perceel, op een afstand van 45m à 50m van de straat. 
 
3B TOETSING AAN DE WETTELIJKE EN REGLEMENTAIRE BEPALINGEN 

RvVb - 3 

 

Het  grafisch  dossier  bij  een  aanvraag  voor  met  kleine  dossiersamenstelling  is 
verondersteld van minstens ook gegevens te bevatten over  het  materiaalgebruik van de 
gevels. 
Aangezien  deze  niet  op  de  plannen  zijn  aangegeven  terwijl  dit  toch  relevant  is  voor  het 
dossier,  kan  gesteld  worden  dat  het  dossier  niet  voldoet  aan  de  vereiste  inhoud  en 
samenstelling  zoals  voorgeschreven  in  het  besluit  van  de  Vlaamse  regering  van  28  mei 
2004.  Evenwel  kan  deze  juridische  belemmering  opgelost  worden  met  voorwaarden  dat 
de  berging  bijvoorbeeld  in  hout  dient  uitgevoerd  te  worden,  met  een  dak  in  gebakken 
aardepannen. 
… 
Gesteld  dient  dat  de  aanvraag  nog  net  gelegen  binnen  de  50m  strook  van  het 
woongebied met landelijk karakter. Bijgevolg is er geen juridische belemmering zodat de 
aanvraag  enkel  nog  dient  getoetst  te  worden  aan  de  beginselen  van  een  goede 
ruimtelijke ordening en plaatselijke aanleg, zoals o.m. blijkt uit de onmiddellijke omgeving. 
 
3C BEOORDELING VAN DE GOEDE RUIMTELIJKE ORDENING 
Voor het individuele belang van de aanvrager is de voorziene inplanting van het tuinhuis 
een goede zaak omdat zijn constructie het open zicht op de achterliggende polders vanuit 
zijn eigen woning niet stoort. Voor het zicht vanuit de buurwoning zal deze inplanting op 
heden  niet  storen  omdat  een  woningbijgebouw  reeds  het  zicht  op  het  open  landschap 
hindert.  Niettemin  zal  de  inplanting  van  de  nieuw  te  bouwen  constructie  het  mogelijke 
zicht  van  deze  of  de  toekomstige  buur hypothekeren  en onwillekeurig  en  quasi  definitief 
verhinderen. 
 
Deze slechte plaatselijke inrichting dient ook in een ruimer perspectief te worden gezien. 
Vanuit  het  standpunt  van  de  goede  ruimtelijke  ordening  geeft  de  50m  diepe  woonzone 
met  landelijk  karakter  niet  automatisch  bouwrecht  om  ook  effectief  zo  diep  te  bouwen. 
Volgens het van Dale woordenboek betekent “landelijk” “tot het platteland” behorend wat 
dan  op  zicht  weer  open  veld  betekent.  Deze  betekenis  staat  haaks  op  deze  van  door 
constructies aangetaste openheid. De zorg om deze openheid zo ruim  mogelijk in stand 
te  houden  en  het  landelijk  karakter  te  bewaren  kan  dan  ook  vertaald  worden  in 
bijvoorbeeld  eenvoudige  vormgeving,  bescheiden  bouwvolumes  en  de  nodige 
compactheid.  Daarbij  dient  gestreefd  te  worden  zo  weinig  mogelijk  open  gebied  aan  te 
snijden. 
 
Het  gevraagde  tuinhuis  is  weliswaar  bescheiden  van  grootte  en  eenvoudig  van 
vormgeving  waardoor  er  kan  gesteld  worden  dat  die  past  in  de  zone  met  landelijk 
karakter.  Anderzijds  is  de  inplanting  op  meer  dan  50m  van  de  woning  en  achter  het 
bestaande woonlint zo diep in het landschap zeer ongelukkig waardoor de openheid van 
dit landschap verder wordt aangetast. 
 
Verder  is  het  ook  zo  dat  bij  het  bouwen  nabij  of  tegen  een  grens,  zij  het  een 
perceelsgrens  of  een  grens  tussen  verschillende  bestemmingsgebieden  ook  steeds 
rekening dient gehouden te worden met het gebruik en bestemming van het aanpalende 
perceel, ook al wordt dit niet geregeld in voorschriften of verordeningen. Het hanteren van 
een overgangszone, hetzij een groenzone, hetzij een bouwvrije strook of een strook met 
beperkte bouwmogelijkheden is een waardevol een algemeen stedenbouwkundig principe 
om  de  wederzijdse  hinder  in  te  perken.  Op  de  grens  tussen  agrarisch  gebied  en  de 
woonzone  met  landelijk  karakter  wordt  daarom  doorgaans  een  bouwvrije  strook  van 
minstens  2m  toegepast.  Op  deze  manier  komt  het  gebruik  van  de  grond  die 
voorbehouden  is  voor  landbouwdoeleinden  niet  in  het  gedrang  en  kan  de  mogelijke 
hinder in de andere richting ook worden voorkomen. 

RvVb - 4 

 

 
Bijgevolg  kan  gesteld  worden  dat  het  ontwerp  strijdig  is  met  de  goede  ruimtelijke 
ordening. 
 
3D CONCLUSIE EN VOORSTEL 
Behalve het ontbreken van de voorziene gevelmaterialen waardoor het dossier onvolledig 
is  zijn  er  geen  juridische  belemmeringen  om  het  dossier  gunstig  te  onthalen  mits  de 
aanvraag  ook  nog  kan  buigen  op  een  goede  ruimtelijke  ordening.  Dit  is  echter  niet  het 
geval om volgende redenen: 
 
De voorziene inplanting van het tuinhuis is enkel louter op individueel perceelsniveau een 
goede  zaak  want  zo  kan  de  aanvrager  zijn  onbelemmerd  zicht  op  de  achterliggende 
polders  behouden.  Daarmee  wordt  wel  het  zicht  van  de  buren  gehypothekeerd  en 
definitief verhinderd. Bijgevolg is er sprake van een slechte plaatselijke ordening. 
 
In  ruimer  perspectief  kan  gesteld  worden  dat  de  50m  diepe  woonzone  met  landelijke 
karakter  niet  automatisch  bouwrecht  geeft  om  effectief  ook  zo  diep  te  bouwen.  Er  dient 
naar gestreefd zo weinig mogelijk open gebied aan te snijden. De voorziene inplanting op 
meer  dan  50m  van  de  woning  en  achter  het  bestaande  woonlint  is  dan  ook  schadelijk 
voor de goede ruimtelijke ordening. 
 
Verder  is  het  hanteren  van  een  overgangszonde,  hetzij  een  groenzone,  hetzij  een 
bouwvrije  strook  of  een  strook  met  beperkte  bouwmogelijkheden  een  waardevol  en 
algemeen  stedenbouwkundig  principe  om  de  wederzijdse  hinder  in  te  perken,  zij  het  nu 
tussen  verschillende  bestemmingen  of  tussen  twee  percelen.  Op  de  grens  tussen 
agrarisch  gebied  en  de  woonzone  met  landelijk  karakter  wordt  daarom  doorgaans  een 
bouwvrije strook van 2m  toegepast. Op deze  manier komt het gebruik van de grond die 
voorbehouden  is  voor  landbouwdoeleinden  niet  in  het  gedrang  en  kan  de  mogelijke 
hinder in de andere richting ook worden voorkomen. 
 
Bijgevolg  kan  gesteld  worden  dat  het  ontwerp  strijdig  is  met  de  goede  ruimtelijke 
ordening. 
 
Bijgevolg  stelt  de  provinciale  stedenbouwkundige  ambtenaar  aan  de  deputatie  voor  om 
het  ingestelde  beroep  ongegrond  te  verklaren  en  de  gevraagde  stedenbouwkundige 
vergunning te weigeren. 
…” 

 
 
De  verwerende  partij  beslist  op  1  april  2010  om  het  beroep  niet  in  te  willigen  en  de 
stedenbouwkundige vergunning te weigeren.  

 

Dit is de bestreden beslissing. 
 
 
 
 
 
 
 
 
 
 

RvVb - 5 

 

IV. 

ONTVANKELIJKHEID VAN DE VORDERING TOT VERNIETIGING 

 

A.  Vooraf 

 

Zowel  het  oorspronkelijke  verzoekschrift  als  het  naderhand  geregulariseerde  verzoekschrift 
werden  bij  de  Raad  ingediend  door  de  verzoekende  partij  en  de  vergunningaanvrager,  zijnde 
diens  echtgenote.  Beide  verzoekende  partijen  werden  bij  aangetekende  brief  van  14  juli  2010 
uitgenodigd om over te gaan tot de betaling van het verschuldigde griffierecht. Enkel de huidige 
verzoekende partij ging in op dit verzoek.  
 
De  vergunningaanvrager  betaalde  het  verschuldigde  griffierecht  niet  en  werd  conform  artikel 
4.8.18  VCRO,  zoals  dit  gold  op  het  ogenblik  dat  het  inleidend  verzoekschrift  werd  ingediend, 
opgeroepen teneinde de redenen aan te brengen voor de niet-betaling van het griffierecht. In een 
brief  van  16  oktober  2010,  waarmee  de  vergunningaanvrager  aankondigde  niet  aanwezig  te 
zullen zijn op de vermelde zitting  van 20 oktober 2010, werd geen enkele reden aangevoerd die 
de niet-betaling van het rechtens verschuldigde griffierecht kon verantwoorden. 
 
Met een arrest van 27 oktober 2010 (nr. A/4.8.18/2010/0028) diende de Raad noodzakelijk vast 
te  stellen  dat  het  beroep  in  hoofde  van  de  vergunningaanvrager,  zijnde  de  echtgenote  van  de 
huidige verzoekende partij, onontvankelijk was. 
 

B.  Ontvankelijkheid wat betreft het belang van de verzoekende partij 
 

De registratie van een inkomend verzoekschrift conform artikel 4.8.17, §1 VCRO door de griffier 
van  de  Raad,  ongeacht  of  deze  registratie  geschiedt  na  regularisatie  conform  artikel  4.8.17,  §2 
VCRO,  moet  in  essentie  worden  aangemerkt  als  de  beoordeling  van  de  vormelijke  volledigheid 
van  het  betrokken  verzoekschrift  en  impliceert  geenszins,  ook  niet  gedeeltelijk,  de  bevestiging 
van de ontvankelijkheid van het verzoekschrift.  
 
De Raad dient bijgevolg, ongeacht de registratie conform artikel  4.8.17, §1 VCRO en ongeacht 
eventuele door de verwerende partij ingeroepen excepties, steeds ambtshalve na te gaan of een 
verzoek tot vernietiging op ontvankelijke wijze werd ingeleid.  
 
De  Raad  dient  ambtshalve  vast  te  stellen  dat  de  verzoekende  partij  de  voor  haar  kennelijk 
nadelige  vergunningsbeslissing  van  5  januari  2010  van  het  college  van  burgemeester  en 
schepenen  van  Middelkerke  niet  heeft  bestreden  door  middel  van  het  daartoe  openstaande 
administratief beroep bij de verwerende partij.  
 
Uit  het  administratief  dossier  blijkt  immers  onmiskenbaar  dat  het  administratief  beroep  van  11 
februari 2010 bij de verwerende partij tegen de beslissing van 5 januari 2010 van het college van 
burgemeester  en  schepenen  van  Middelkerke  enkel  namens  de  vergunningaanvrager  werd 
ingesteld. 
 
Conform artikel 4.8.16, §1, tweede lid VCRO dient de Raad bijgevolg noodzakelijk vast te stellen 
dat de verzoekende partij heeft verzaakt aan haar recht om zich tot de Raad te wenden zodat tot 
de onontvankelijkheid van de vordering tot vernietiging dient besloten te worden. 
 
 
 

 

RvVb - 6 

 

OM DEZE REDENEN BESLIST DE RAAD VOOR VERGUNNINGSBETWISTINGEN 

voorzitter van de derde kamer, 

 
1. Het beroep wordt onontvankelijk verklaard. 
 
2. De kosten van het beroep, bepaald op 175 euro, komen ten laste van de verzoekende partij. 
 
 
Dit  arrest  is  uitgesproken  te  Brussel,  in  openbare  terechtzitting  op  6  april  2011,  door  de  Raad 
voor Vergunningsbetwistingen, derde kamer, samengesteld uit: 
 
 
Filip VAN ACKER, 
 
 
 
Katrien VISSERS, 
 
 
De toegevoegd griffier, 
 
 
 
 
 
Katrien VISSERS 
 

De voorzitter van de derde kamer, 

toegevoegd griffier. 

Filip VAN ACKER 

 

 

 

 

met bijstand van 

 

 

 

RvVb - 7 

 

