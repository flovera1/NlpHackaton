 

 

 
 
In zake:  
 
 
 
 
 

RAAD VOOR VERGUNNINGSBETWISTINGEN 

TUSSENARREST 

nr. A/2011/0030 van 23 maart 2011 

in de zaak 2010/0319/SA/3/0300 

 
 
 

1. de vzw ......... 
2. mevrouw ......... 
3. de heer ......... 

 

bijgestaan en vertegenwoordigd door: 
advocaat Sarie DE VRIEZE 
kantoor houdende te 9041 Oostakker (Gent), Harlekijnstraat 9 
bij wie keuze van woonplaats wordt gedaan 
  
verzoekende partijen 

tegen: 
 
de deputatie van de provincieraad van OOST-VLAANDEREN 
 
verwerende partij 
 

Tussenkomende       de nv ......... 
partij : 

 
bijgestaan en vertegenwoordigd door: 
advocaat Wim DE CUYPER 
kantoor houdende te 9100 Sint-Niklaas, Vijfstraten 57 
bij wie keuze van woonplaats wordt gedaan 

 

 
 

I. 

VOORWERP VAN DE VORDERING 

 
De vordering, ingesteld bij aangetekende brief van 26 maart 2010, strekt tot de vernietiging van 
het besluit van de deputatie van de provincieraad van Oost-Vlaanderen van 11 februari 2010. 
 
Met dit besluit heeft de deputatie de administratieve beroepen van de eerste verzoekende partij 
enerzijds en van de tweede en de derde verzoekende partijen anderzijds tegen de beslissing van 
het  college  van  burgemeester  en  schepenen  van  de  gemeente  Destelbergen  van  27  oktober 
2009  verworpen.  De  deputatie  heeft  tevens  beslist  dat  het  besluit  van  het  college  van 
burgemeester  en  schepenen  van  de  gemeente  Destelbergen  van  27  oktober  2009  haar 
rechtskracht herneemt. 
 
Het  betreft  een  perceel  gelegen  te  9070  Heusden  (Destelbergen),  .........  en  met  als  kadastrale 
omschrijving .......... 
 
 

RvVb - 1 

 

II. 

VERLOOP VAN DE RECHTSPLEGING 

 
De  verwerende  partij  heeft  een  antwoordnota  ingediend  en  een  afschrift  van  het  administratief 
dossier  neergelegd.  De  verzoekende  partijen  hebben  een  wederantwoordnota  ingediend.  De 
tussenkomende partij heeft een schriftelijke uiteenzetting ingediend. 
 
De  partijen  zijn  opgeroepen  voor  de  openbare  terechtzitting  van  16  maart  2011,  alwaar  de 
vordering tot vernietiging werd behandeld. 
 
Kamervoorzitter Filip VAN ACKER heeft verslag uitgebracht.  
 
Advocaat  Sarie  DE  VRIEZE  die  verschijnt  voor  de  verzoekende  partijen,  mevrouw  Kaat  VAN 
KEYMEULEN,  ambtenaar,  die  verschijnt  voor  de  verwerende  partij  en  advocaat  Erika 
RENTMEESTERS die loco advocaat Wim DE CUYPER verschijnt voor de tussenkomende partij 
zijn gehoord. 
 
Er is toepassing gemaakt van de bepalingen van titel IV, hoofdstuk VIII van de Vlaamse Codex 
Ruimtelijke  Ordening  (VCRO)  betreffende  de  Raad  voor  Vergunningsbetwistingen  en  van  de 
bepalingen van het reglement van orde van de Raad, bekrachtigd door de Vlaamse Regering op 
20 november 2009. 
 
 

III. 

TUSSENKOMST 

 
De  nv  .........,  die  woonplaats  kiest  bij  advocaat  Wim  DE  CUYPER,  met  kantoor  te  9100  Sint-
Niklaas, Vijfstraten 57, vraagt met een op 11 juni 2010 ter post aangetekend verzoekschrift om in 
het geding te mogen tussenkomen. 
 
De voorzitter van de derde kamer heeft vastgesteld, met een beschikking van 23 juni 2010, dat er 
grond  is  om  het  verzoek  in  te  willigen  en  dat  de  verzoeker  tot  tussenkomst  aangemerkt  kan 
worden als belanghebbende in de zin van artikel 4.8.16, §1, eerste lid VCRO voor wat betreft de 
behandeling van de vordering tot vernietiging. 
 
 

IV. 

FEITEN 

 
Op  27 mei  2009  (datum van  het  ontvangstbewijs) dient  de  tussenkomende partij bij  het  college 
van  burgemeester  en  schepenen  van  de  gemeente  Destelbergen  een  aanvraag  in  voor  een 
stedenbouwkundige  vergunning  voor  “het  bouwen  van  2  villa-appartementen  met  elk  7 
woongelegenheden en ondergrondse garages, na sloping van twee woningen”.  
 
Een  aanvraag  voor  een  stedenbouwkundige  vergunning  voor  het  bouwen  van  2 
meergezinswoningen met elk 7 woongelegenheden en ondergrondse garages, na slopen van de 
bestaande  bebouwing,  gaf  aanleiding  tot  een  vergunning  van  de  verwerende  partij  van  17  april 
2008.  Na  schorsing  van  deze  beslissing  door  de  Raad  van  State  bij  arrest  nr.  188.210  van  25 
november 2008, vernietigt de Raad van State met het arrest nr. 209.379 van 30 november 2010 
de  vergunning  om  procedurele  redenen.  De  huidige  eerste  verzoekende  partij  was  in  die 
procedure verzoekende partij, de tweede en de derde verzoekende partij niet.  
 
Het  perceel  is,  zo  blijkt  uit  de  bestemmingsvoorschriften  van  het  bij  koninklijk  besluit  van  14 
september  1977  vastgesteld  gewestplan  „Gentse  en  Kanaalzone‟,  gelegen  in  woongebied.  Het 
perceel is niet gelegen binnen een gebied waarvoor een goedgekeurd bijzonder plan van aanleg 

RvVb - 2 

 

of ruimtelijk uitvoeringsplan geldt, noch binnen de omschrijving van een behoorlijk vergunde, niet 
vervallen  verkaveling.  Het  perceel  is  gelegen  tegenover  het  definitief  beschermd  landschap 
“Zandberg”.  Het  perceel  is  in  feite  een  grote  tuin  met  parkkarakter,  bebouwd  met  een  oude 
woning. 
 
Naar  aanleiding  van  het  openbaar  onderzoek,  georganiseerd  van  4  juni  2009  tot  3  juli  2009, 
worden  drie  bezwaarschriften  ingediend,  waarvan  één  onder  de  vorm  van  een  petitie  met  17 
handtekeningen.  De  eerste  verzoekende  partij  dient  een  bezwaarschrift  in.  De  tweede  en  de 
derde verzoekende partij dienen samen een bezwaarschrift in.  
 
Het Agentschap voor Natuur en Bos brengt op 27 juli 2009 een voorwaardelijk gunstig advies uit. 
 
De  brandweer  van  de  stad  Gent  brengt  op  7  augustus  2009  een  voorwaardelijk  gunstig  advies 
uit. 
 
Het  Agentschap  Ruimte  en  Erfgoed,  afdeling  Onroerend  Erfgoed  brengt  op  10  augustus  2009 
een voorwaardelijk gunstig advies uit. 
 
Op  8  september  2009  brengt  het  college  van  burgemeester  en  schepenen  van  de  gemeente 
Destelbergen een voorwaardelijk gunstig advies uit. 
 
De gewestelijke stedenbouwkundige ambtenaar verleent op 21 oktober 2009 een voorwaardelijk 
gunstig advies.  
 
Het  college  van  burgemeester  en  schepenen  van  de  gemeente  Destelbergen  verleent  op  27 
oktober  2009  een  stedenbouwkundige  vergunning  onder  voorwaarden  aan  de  tussenkomende 
partij.  
 
Tegen  deze  beslissing  tekenen  de  verzoekende  partijen  op  10  december  2009  administratief 
beroep aan bij de verwerende partij. Eerste verzoekende partij doet dit los van de tweede en de 
derde verzoekende partij. 
 
In  zijn  verslag  van  5  februari  2010  adviseert  de  provinciale  stedenbouwkundige  ambtenaar  de 
verwerende partij om het beroep niet in te willigen.  
 
De verwerende partij beslist op 11 februari 2010 om het beroep niet in te willigen. Zij stelt daarbij 
dat  de  beslissing  van  het  college  van  burgemeester  en  schepenen  van  27  oktober  2009  haar 
rechtskracht herneemt.  

 

 

Dit is de bestreden beslissing. 
 
 

V. 

ONTVANKELIJKHEID VAN DE VORDERING TOT VERNIETIGING 

 
Met een arrest van 2 februari 2011 (nr. S/2011/0006) heeft de Raad ambtshalve de laattijdigheid, 
en  derhalve  de  onontvankelijkheid  van  de  vordering  tot  schorsing  van  de  verzoekende  partijen 
vastgesteld. De Raad kwam tot deze vaststelling op grond van de volgende overwegingen: 
 

“… 
De  Raad  stelt  vast  dat  de  verzoekende  partijen,  met  het  oog  op  het  berekenen  van  de 
termijn  waarbinnen  beroep  bij  de  Raad  kan  worden  ingesteld,  toepassing  maken  van 

RvVb - 3 

 

artikel  4.8.16,  §2,  1°,  b  VCRO  en  verwijzen  naar  de  datum  waarop  de  bestreden 
beslissing werd aangeplakt (25 februari 2010). Dit is evenwel niet correct.  
 
De verzoekende partijen tekenden immers bij de verwerende partij administratief beroep 
aan  tegen  de  beslissing  van  het  college  van  burgemeester  en  schepenen  van  de 
gemeente  Destelbergen.  Overeenkomstig  artikel  4.7.23,  §3,  eerste  lid  VCRO  was  de 
verwerende  partij  derhalve  verplicht  om  de  bestreden  beslissing  aan  de  verzoekende 
partijen te betekenen en zij heeft dit gedaan met een ter post aangetekende zending van 
16 februari 2010. 
 
Voor  de  berekening  van  de  termijn  waarbinnen  het  voorliggende  beroep  bij  de  Raad 
diende ingeleid te worden, is derhalve niet artikel 4.8.16, §2, 1°, b VCRO maar wel artikel 
4.8.16, §2, 1°, a VCRO van toepassing. Aangezien de bestreden beslissing met een ter 
post  aangetekende  zending  van  16  februari  2010  aan  de  verzoekende  partijen  werd 
betekend,  moet  de  Raad  noodzakelijk  vaststellen  dat  het  voorliggende  beroep  van  26 
maart 2010 laattijdig werd ingediend. 
…” 

 
Standpunt van de partijen 
 
De verzoekende partijen leggen op de zitting van 16 maart 2011 een „Zittingsnota – Verzoek tot 
het  stellen  van  een  prejudiciële  vraag‟  neer.  Meer  specifiek  vragen  de  verzoekende  partijen  op 
gemotiveerde  wijze  de  Raad  om  de  volgende  prejudiciële  vraag  aan  het  Grondwettelijk  Hof  te 
stellen: 
 

“… 
Schendt  artikel  4.8.16,  §2,  1°,  a)  van  de  Vlaamse  Codex  Ruimtelijke  Ordening  de 
artikelen  10,  11  en  22  van  de  Grondwet,  artikel  6  iuncto  artikel  13  van  het  Europees 
Verdrag voor de rechten van de mens en de algemene rechtsbeginselen van het recht op 
toegang tot de rechter, in zoverre aan de belanghebbende derden slechts een termijn van 
dertig  dagen  wordt  toegekend  terwijl  vóór  de  inwerkingtreding  van  dit  decreet  een 
beroepstermijn van 60 dagen gold voor de Raad van State, termijn die thans nog steeds 
geldt  voor  alle  beroepen  tot  nietigverklaring  die  worden  ingediend  bij  de  afdeling 
bestuursrechtspraak van de Raad van State, zonder dat er een redelijke verantwoording 
bestaat voor de verkorting van de beroepstermijn van 60 naar 30 dagen?  
…” 

 
De verwerende partij verzet zich niet tegen het feit dat de verzoekende partijen ter zitting nog een 
nota neerleggen doch stelt, met verwijzing naar het arrest van 2 februari 2011 (nr. S/2011/0006), 
dat naar analogie met de vordering tot schorsing ook de vordering tot vernietiging als laattijdig en 
dus onontvankelijk dient afgewezen te worden. 
 
De  tussenkomende  partij  merkt  op  dat  de  verzoekende  partijen  haar  slechts  twee  uur  voor  de 
zitting in kennis hebben gesteld van de „zittingsnota‟ waarmee het verzoek tot het stellen van de 
vermelde prejudiciële vraag werd geformuleerd. De tussenkomende partij verzet zich uitdrukkelijk 
tegen de  neerlegging  van  de „zittingsnota’  en  vraagt  om  deze  nota uit  de  debatten  te  weren.  In 
bijkomende orde argumenteert de tussenkomende partij dat er geen redenen zijn om de door de 
verzoekende partijen geformuleerde prejudiciële vraag aan het Grondwettelijk Hof te stellen.  
 
 
 
 

RvVb - 4 

 

Beoordeling door de Raad 
 
Onverminderd de vraag of de verzoekende partijen, gelet op artikel 4.8.22 VCRO, ter zitting nog 
op ontvankelijke wijze bijkomende stukken, zelfs al betreft het stuk in kwestie een verzoek tot het 
stellen van een prejudiciële vraag, aan de Raad kunnen overmaken en zonder een uitspraak te 
willen doen over de eventuele gegrondheid van vermeld verzoek van de verzoekende partijen, is 
de  Raad  van  oordeel  dat  om  de  tegensprekelijkheid  van  het  debat  te  garanderen  aan  de 
verwerende  partij  en  aan  de  tussenkomende  partij  de  mogelijkheid  moet  worden  geboden  om 
een  eventuele  repliek  te  formuleren.  Dit  laatste  geldt  niet  in  het  minst  nu  de  Raad  moet 
vaststellen dat de verzoekende partijen, die zulks overigens niet betwisten, de verwerende partij 
en  de  tussenkomende  partij  slechts  twee  uur  voor  de  zitting  in  kennis  hebben  gesteld  van  hun 
nota  waarin  hun  verzoek  tot  het  stellen  van  een  prejudiciële  vraag  is  vervat.  De  Raad  acht  het 
daarom aangewezen om de heropening van de debatten te bevelen. 
 
 

OM DEZE REDENEN BESLIST DE RAAD VOOR VERGUNNINGSBETWISTINGEN 

 
1. De Raad beveelt de heropening van de debatten. 
 
2. De Raad verzoekt de verwerende partij en de tussenkomende partij om met een aanvullende 
nota en binnen een termijn van vijftien dagen, te rekenen vanaf de betekening van huidig arrest, 
een  eventuele  repliek  te  formuleren  op  de  door  de  verzoekende  partijen  op  de  zitting  van  16 
maart 2011 neergelegde „Zittingsnota – Verzoek tot het stellen van een prejudiciële vraag‟. 
 
3. De uitspraak over de kosten wordt uitgesteld tot de beslissing ten gronde. 
 
 
Dit arrest is uitgesproken te Brussel, in openbare terechtzitting op 23 maart 2011, door de Raad 
voor Vergunningsbetwistingen, derde kamer, samengesteld uit: 
 
 
Filip VAN ACKER, 
 
 
 
Eddie CLYBOUW, 
 
 
De griffier, 
 
 
 
 
 
Eddie CLYBOUW 

De voorzitter van de derde kamer, 

voorzitter van de derde kamer, 

Filip VAN ACKER 

met bijstand van 

griffier. 

 

 

 

 

 

 

 

 

 

 

 

RvVb - 5 

 

